---
title: Какво да направим, ако инструкциите не работят?
tags: instructions, github, issue, install
---

# Какво да направим, ако инструкциите не работят?

Често сме убедени, че следваме инструкциите от дадено ръководство по възможно най-прецизния начин, но има сериозно разминаване между нашите очаквания и крайния резултат. Причините за това могат да бъдат разнообразни, но всъщност са три основни групи, подредени от най-често срещани до най-рядко срещани:

1. неточно изпълнение на инструкциите поради недотичане, неразбиране, прескачане или разместване на стъпките;
2. остарели, непълни или неточни инструкции;
3. особености, които няма как да бъдат предположени от автора на инструкциите (например бъг в новата версия на даден софтуер, специфични промени в системата на потребителя и др.).


## Стъпки за справяне с неработещи инструкции

Ако загубим повече от 15 минути в лутане за намиране на решение, най-вероятно няма да успеем и след 15 часа. Подходът по-долу ще спестим голямо количество време и ядове както на нас, така и на тези, които ни помагат.

1. Опитваме се да изчистим съзнанието си от проблема, което може да включва кратка разходка, пиене на вода, разглеждане на сладки снимки с животинки[^reddit_aww] или друго разсейващо занимание.
2. Отново се настройваме за откриване на решение на проблема, но първо правим ретроспекция и си отговаряме на въпросите:
    - Каква е крайната ни цел?
    - Как се опитваме да я постигнем?
    - Какво сме направили до момента?
    - Какъв е резултата въпреки усилията ни?
    - Защо резултатът не ни удовлетворява?
3. След ретроспекцията на проблема често разбираме, че всъщност проблем за разрешаване няма.
4. Откриваме най-близкият (не)удушевен предмет до нас: гумено патенце [^rubberduck_debugging], куче, котка, роднина, приятел, фикус или друго и му обясняваме, че трябва просто да бъде слушател на нашата изповед. Обясняваме му бавно и спокойно на глас ретроспекцията на проблема. След това продължаваме с прочитане на инструкциите стъпка по стъпка и коментар какво сме направили ние, като натъртваме как това съвпада с инструкциите. Често нашият събеседник само със своето внимателно слушане ни помага да открием проблема без да продума ни една дума. В случай, че сме осъзнали къде сме сбъркали и знаем как да го поправим, проблемът е разрешен.
5. Ако препрочитането и обяснението на инструкциите не дава резултат, а вместо това получаваме съобщения за грешки, внимателно прочитаме съдържанието на грешките, което може да ни ориентира къде бъркаме. Ако грешката е неразбираема за нас, надлежно копираме **пълния им текст**, а ако нямаме тази възможност - правим снимки на екрана с цялото съдържание на грешката.
6. Търсим в интернет търсачката (за предпочитане [Google](//google.bg)) по възможност на английски грешката, на която сме били жертва, и се опитваме да разрешим проблема с идеите в първите 5 резултата на търсачката.
7. Ако търсенето не помогне и става дума за инсталиране на програма/добавка, опитваме се да я деинсталираме. При успех, рестартираме компютъра и започваме отново. Ако отново стигнем до тази точка, значи не можем да се справим сами с проблема и ще потърсим помощ.
8. Пишем въпрос в някой специализиран форум или директно в страницата на проекта в GitHub какъв е проблемът. В случай, че става дума за инструкции в QGIS.бг докс, посещаваме https://github.com/qgisbg/docs/issues и отваряме нов въпрос с всички възможни подробности за:
    - Каква е крайната ни цел?
    - Как се опитваме да я постигнем?
    - Какво сме направили до момента?
    - Какъв е резултата въпреки усилията ни?
    - Защо резултатът не ни удовлетворява?
    - Връзка към инструкциите, които не са дали резултат.
    - Пълният текст на получените грешки, снимки на екрана и всяка друга информация отнасяща се за конкретния проблем.


[^reddit_aww]: (en) [reddit.com/r/awww](//www.reddit.com/r/aww/) - подфорум в Reddit пълен със сладки снимки на животни.
[^rubberduck_debugging]: (en) [rubberduckdebugging.com](//rubberduckdebugging.com/) - пълна инструкция как да разрешаваме проблеми с помощта на гумено патенце.
